# Klart som moderat korvspad
29-07-25

Fredrik Saweståhl (M) påstår att regeringen är en tydlig röst för HBTQ-rättigheter.

Tydlig.

Likt ett mantra upprepas ordet i hopp om att en lögn som upprepas tillräckligt många gånger ska bli sanning. Låt mig därför påminna Fredrik om ett tydligt faktum:

[Sverige faller kraftigt i ILGAs rangordning av HBTQI-rättigheter i världen.](https://www.rfsl.se/aktuellt/sverige-nu-samst-i-norden-pa-hbtqi-fragor/)

Den som vill minnas längre än en guldfisk kommer ihåg när Sverigedemokraterna utmålade Pride som pedofilt. Hon minns att Moderaterna yppade den mest timida av protester först när regeringsunderlagets hets drabbade partiledaren själv.

Hon minns att Moderaterna, med en ängels tålamod, har haft överseende med [Sverigedemokraternas nu polisanmälda hets mot sagoläsande drugor](https://www.etc.se/inrikes/efter-hatattackerna-mot-sagostunderna-med-dragqueens-5-sd-politiker-polisanmaelda) och fjolårets extrema angrepp på våra transsyskon.

Hon konstaterar att Sverigedemokraterna fortsatt driver sina trollfabriker med regeringssamarbetets goda minne. Ännu har ingen ansats gjorts för att stoppa dem. [Efter Uppdrag Granskning vet vi att de geotaggar queera mötesplatser.](https://www.flamman.se/barbro-westerholm-skulle-fnysa-at-dagens-liberaler/)

[Hon förskräcks över att flera tongivande moderater tog nazisterna i Aktivklubb i försvar.](https://www.vf.se/2025/07/04/i-desperationen-att-skydda-en-krisande-partikamrat-har-moderaterna-sparat-ur-fullstandigt-och-fort-0b9be/) [Samma nazister som vi vet planerar homofoba terrordåd.](https://expo.se/fordjupning/bevapnade-tonaringar-planerar-nazistiska-valdsdad/)

Låt det därför inte råda några frågetecken. Med den akrobatiska texten vill Fredrik blanda bort korten och på så vis ducka kritiken mot Moderaternas klandervärda samarbete med Sverigedemokraterna. Men skribentens svansföring kan omöjligen skyla ett regeringsunderlag som fortsatt motarbetar vår rätt i Sverige. Samarbetet med extremhögern har Moderaterna nämligen gemensamt med de europeiska antagonister som han nämner.

Hela sju gånger betonas tydlighet i den korta texten. Narrativet som skribenten vill plåttra ut är pikant. Det skaver förstås att Moderaternas regnbågsgärning är ifrågasatt av den bredare rörelsen.

Det är ju tydligt vilka som har att förlora på det.
