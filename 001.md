# Ytterhögerns påverkansarbete bär frukt

Nu lättar Meta, bolaget bakom Facebook och Instagram, på sina så kallade communityregler och sanktionerar både homofobi och transfobi. “Vi tillåter anklagelser om mental sjukdom eller abnormalitet när de är baserade på kön eller sexuell läggning”, skriver Meta på engelska i sitt [reviderade policydokument](https://transparency.meta.com/en-us/policies/community-standards/hateful-conduct/). Det är inte första gången som Meta kastar oss under bussen. Instagram är redan ökänt för att [censurera HBT-personer](https://www.advocate.com/business/instagram-shadowbanning-lgbtq-content), vilket rutinmässigt drabbar oss även [här i Sverige](https://www.qx.se/samhalle/262319/det-ar-en-slags-digital-munkavel-stockholm-leather-social-om-att-censureras-av-instagram/).

Tisdagens beslut vittnar om den normförskjutning som följt [ytterhögerns påverkansarbete](https://www.qx.se/samhalle/265171/qx-opinion-vakna-for-fan-vi-forlorar-dagligen-mark-i-opinionen/) att främja queerfoba uttryck i det digitala rummet. Den möjliggörs genom att strategiskt förskjuta åsiktskorridoren, det vill säga den bredd av idéer som av samhället anses aptitliga. Eftersom ytterhögerns föreställningar ännu faller utanför den bredden så förflyttar man med fördel korridorens väggar istället för att torgföra dödfödda idéer. Det gör man bland annat genom att gradvis introducera insinuant debatt där den inte tidigare funnits för att ge utrymme till än mer radikala föreställningar.

[Ifrågasättandet av sagoläsande drag queens](https://www.qx.se/samhalle/sverige/275944/polisanmaler-106-hatare-det-ar-dags-att-satta-klackarna-i-marken/) (bögar rekryterar barnen).

[Problematiserandet av läder i Prideparaden](https://www.qx.se/samhalle/opinion/252729/en-kastrerad-pride-rorelse-krokar-arm-med-sverigedemokraterna/) (bögar är perversa).

[Misstänkliggörandet av transpersoner](https://www.qx.se/samhalle/opinion/263360/eric-nilsson-priderorelsen-undermineras-av-femtekolonnare/) (transpersoner är förklädda våldtäktsmän).

Till synes bara ett ifrågasättande, ett problematiserande, och ett misstänkliggörande. Men de underliggande fördomarnas livskraft är avhängande på huruvida de ryms i åsiktskorridoren. Metas klandervärda communityregler följer dessvärre bara dess redan så buktande väggar.
